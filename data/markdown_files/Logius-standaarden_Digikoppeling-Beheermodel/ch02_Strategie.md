# Strategie
De strategische activiteiten van BOMOS bestaan uit de onderdelen
Visie, Govenance en Financiering. Deze onderdelen en hun toepassing op
het beheer van Digikoppeling worden hieronder beschreven.

## Visie
Met de Digikoppeling standaard wil de Nederlandse overheid
interoperabiliteit
bevorderen. Dit komt erop neer dat overheden dezelfde standaard in
vergelijkbare situaties toepassen. Dit maakt uiteindelijk dat
componenten en systemen onderling effectief gegevens uit kunnen
wisselen. Zowel horizontaal in één voorziening binnen één situatie als
verticaal tussen voorzieningen in verschillende situaties en tussen
organisaties. Deze doelstelling wordt onderschreven door een breed
scala aan partijen die deelnemen aan het xxx Kennisplatform, waar de
ontwikkeling van de standaard zijn oorsprong heeft, en is bestendigd
door Forum Standaardisatie en het OverheidsBrede Beleidsoverhed
Digitale Overheid (OBDO), die de Digikoppeling standaard hebben 
opgenomen op de zogenaamde ‘pas toe of leg uit’-lijst met andere 
standaarden die interoperabiliteit bevorderen 
[zie ook de basisinformatie van het Forum Standaardisatie](https://www.forumstandaardisatie.nl/basisinformatie).

## Governance
Bij het beheer van een open standaard hoort een open governance en een
open procedure voor belanghebbenden om te kunnen participeren in het
beheer. Logius neemt hierin de rol van onafhankelijke, duurzame
beheerpartij en facilitator. Logius gaat uit van de governance van de
Generieke Digitale Infrastructuur (GDI). De GDI geeft richting aan het Meerjarenprogramma Infrastructuur Digitale Overheid (MIDO). Voor MIDO
is een governance opgesteld waarin de stakeholders van Logius richting
geven aan de ontwikkelingen bij Logius. Standaardenbeheer sluit aan op
deze governance.

![MIDO governance](images/MIDOgovernance.png "MIDO governance")

De MIDO governance kent vier _programmeringstafels_ op de thema's _Gegevensuitwisseling_, _Infrastructuur_, _Interactie_ en _Toegang_. Op de tafels wordt de ontwikkeling en prioritering van de door Logius beheerde stelsels, standaarden en diensten besproken met de stakeholders.

### Governancestructuur
Digikoppeling sluit aan op de MIDO governance op tactisch en strategisch
niveau. Voor de governance van Digikoppeling zelf zijn meer governance
lagen nodig, met name voor operationeel niveau. Digikoppeling beheer omvat
de volgende gremia:

#### De Digikoppeling community
Dit is het meest operationele gremium waarin iedere
belangstellende/belanghebbende vragen kan stellen over de
Digikoppeling standaard en suggesties kan doen voor de
doorontwikkeling van de standaard.

Het beheer van de Digikoppeling standaard is open. Dat wil zeggen dat
alle documentatie van de standaard en de wijzigingen open beschikbaar is.
Wijzigingsvoorstellen kunnen door iedereen ingediend worden.
Voor contact met de Community maakt Logius gebruik van de Logius website en van [Github](#bijlage-gebruik-github-in-het-beheerproces).

Omdat iedere belangstellende vragen of voorstellen tot wijziging in
kan dienen is het niet nodig lid te worden van de community om een
bijdrage te leveren. Iedereen die bijdraagt aan de standaard is
daarmee lid van de community.

#### Technisch Overleg
Het Technisch Overleg (TO) is een periodieke bijeenkomst  waarbij de
vragen en doorontwikkelwensen m.b.t. Digikoppeling worden doorgenomen,
geprioriteerd en worden uitgewerkt. Daarnaast wordt door de leden de
releaseplanning en de roadmap opgesteld. Deelname aan het Technisch Overleg
is vrij voor eenieder die een belang heeft bij de standaard
(overheid, wetenschap en markt).

[De agenda en stukken van het Technisch overleg zijn openbaar.](https://github.com/Logius-standaarden/Overleg/tree/main/Digikoppeling)

#### Tactisch overleg: De Programmeringstafel

Dit overleg is verantwoordelijk voor het goedkeuren van de
roadmap voor doorontwikkeling van de standaard, het goedkeuren 
van major/minor releases van de standaard en dient als het 
voorportaal van het strategische overleg en het besluitvormende overleg.

Binnen de MIDO structuur heeft de programmeringstafel Gegevensuitwisseling
de rol van tactisch overleg.
[Voor de programmeringstafel maakt Logius een deelagenda over standaarden](https://github.com/Logius-standaarden/Overleg/tree/main/Programmeringstafels/Gegevensuitwisseling)
die deel uitmaakt van de agenda van het overleg.

#### Het Strategisch overleg: De Programmeringsraad GDI

In de MIDO structuur heeft de Programmeringsraad GDI (PGDI) een rol in 
het strategisch beheer van standaarden. De programmeringsraad is gemandateerd 
(door het [OBDO](#overheidsbreed-beleidsoverleg-digitale-overheid-obdo))
om besluiten te nemen over wijzigingen op de standaard.

Het strategisch overleg keurt voorstellen tot wijziging goed op basis van 
adviezen van het technisch overleg, het tactisch overleg en het advies van de
beheerorganisatie. Daarnaast keurt het strategisch overleg de door de 
stakeholders voorgestelde richting goed die aan de beheerorganisatie voorgelegd
wordt. Bijvoorbeeld een voorstel tot ingrijpende wijziging zoals het overgaan
naar een nieuwe (onderliggende) standaard kan in het strategisch overleg
goedgekeurd worden.

De beheerorganisatie werkt goedgekeurde voorstellen uit en neemt deze op in 
een vast te stellen nieuwe versie.

#### Overheidsbreed Beleidsoverleg Digitale Overheid (OBDO)

Het Overheidsbreed Beleidsoverleg Digitale Overheid (OBDO) is het overkoepelend
overleg voor de MIDO overleggen. Formeel vindt besluitvorming plaats op het
niveau van het OBDO. Voor GDI standaarden  mandateert het OBDO de
programmeringsraad tot het nemen van besluiten over wijzigingen op de standaard. 

Het OBDO wordt geïnformeerd over wijzigingen op de standaard. 

In tabelvorm:

| **Gremium**  | **Accent**   | **Rol participant**  | **Ondersteuning door beheerder (Logius)** |
|     ---      |    ----      |         ---          |                   ---                     |
| **Community** (omvang beperkt) | Inhoud -- delen    | 1. Volgen van ontwikkelingen.<br/> 2. Leveren van input voor de doorontwikkeling van de standaard. |  1. Informatie m.b.t. specificaties en beheer open delen met community.<br/> 2. Deelnemen aan stuurgroep en werkgroepen |
| Technisch Overleg (Operationeel, 4x per jaar) | Inhoud - afstemmen | 1. Inhoudelijk ontwikkelen van standaard onderdelen en bijbehorende documentatie. <br/>2. Voorbereiden van de release- planning. <br/>3. Prioriteiten stellen voor de ontwikkeling, roadmap van nieuwe releases van de standaarden.<br/> 4. Goedkeuring van aanpassingen op de standaard.<br/> 5. Advies aan programmeringstafel en -raad over wijzigingsvoorstellen. | 1. Analyseren, ontwerpen en uitwerken van specificaties. <br/>2. Volgen en beïnvloeden van aanpalende standaarden. <br/>3. Organiseren bijeenkomsten. <br/>4. Opstellen en verspreiden notulen. <br/>5. Beschikbaar stellen specificaties. |
| Programmeringstafel | Adviserend | 1. Goedkeuren roadmap van de standaard.<br/> 2. Goedkeuren major/minor releases van de standaard.| 1. Analyseren, ontwerpen en uitwerken van beleidszaken, (release)planning. |
| Programmeringsraad | Besluitvormend | 1. Goedkeuren van grote wijzigingen: Introductie nieuwe koppelvlak standaarden en uitfasering bestaande koppelvlak standaarden. <br/> 2. Goedkeuren beheermodel van de standaard.<br/> 3. Goedkeuren externe publicaties over het standaardenbeleid en releases.<br/> 4.  Goedkeuren major/minor releases van de standaard.| 1. Advisering en inbreng via secretariaat MIDO. <br/>2. Publiceren standaarden en andere Standaard-informatie |
| OBDO    | Besluitvormend | Het OBDO wordt geïnformeerd over wijzigingen op de standaard. | Toelichten wijzigingen in een release |

#### Architectuurraad
De Architectuurraad GDI van de MIDO governance maakt geen deel uit van het
Digikoppeling beheerproces. Wel kan de beheerder advies vragen over een
wijzigingsvoorstel. Dit kan gevraagd worden op eigen initiatief of op
initiatief van het Technisch Overleg.

### Besluitvorming

Besluitvorming over wijzigingsvoorstellen kan plaatsvinden op verschillende
niveaus. 

In alle overleggremia vindt oordeelorming plaats op basis van
consensus. Mocht consensus niet mogelijk zijn, dan gaat het vraagstuk
met een weergave van de verschillende standpunten door naar het
eerstvolgend-hoger gelegen-gremium. Indien in het hoogste gremium 
(het OBDO) geen consensus bereikt kan worden heeft de voorzitter 
van het OBDO (ministerie van BZK) de beslissende stem.

Voor wijzigingen met zeer kleine impact (tekst correcties) wordt de 
beheerorganisatie gemandateerd. De beheerorganisatie mag deze wijzigingen 
zelf doorvoeren zonder formele beslissing door het besluitvormend overleg. 
In de [versienummering](#bijlage-versie-nummering-logius-standaarden) worden
deze zeer kleine wijzigingen aangeduid als _patch releases_. Voor andere
wijzigingen is een besluit van het PGDI nodig (op basis van advies van 
de Programmeringstafel en de beheerorganisatie). Het OBDO wordt geïnformeerd 
over wijzigingen op de standaard.

### Deelname
Uitbreidingen en aanpassingen in de Digikoppeling standaard komen tot stand door
participatie van de verschillende belanghebbenden. Belanghebbenden
kunnen op vijf manieren participeren aan het wijzigings- en
besluitvormingsproces:

1.  Als lid van de Community. Omdat Digikoppeling open beheerd wordt
    is geen formeel lidmaatschap nodig om een issue/wijziging in te dienen.
    Iedereen die een issue indient is daarmee lid van de community.
2.  Als lid van de Technisch Overleg
    1.  Leden van het technisch overleg dienen een aantoonbaar belang
        te hebben bij de standaard.
    2.  De omvang en samenstelling moet een goede vertegenwoordiging
        bevatten van de verschillende belangen rond de standaard.
        We gaan uit van 1 deelnemer per organisatie.
    3.  Het belang van de Nederlandse overheid dient voldoende geborgd
        te zijn in het technisch overleg.
3.  Als lid van de Programmeringstafel Gegevensuitwisseling
    1. Stakeholders van de Logius Gegevensuitwisselingsdiensten worden
       uitgenodigd.
4.  Als lid van de Programmeringsraad GDI.
5.  Als lid van het OBDO.

Personen/partijen die willen deelnemen aan het Technisch Overleg
kunnen contact opnemen met Logius waarin zij aangeven wat hun belang is
bij de standaard. Met inachtneming van bovenstaande punten, beoordeelt
Logius de aanvraag.

## Financiering
Het beheer van de Digikoppeling standaard wordt gefinancierd door het
ministerie van BZK in het kader van de financiering van Logius
dienstverlening.
