
###Adoptie binnen gebruikersorganisaties

Een standaardisatie-organisatie heeft doorgaans vooral een
netwerkperspectief op de adoptie van hun open standaarden. Een ander
perspectief is dat van een individuele organisatie. Deze individuele
organisatie moet keuzes maken op het gebied van de te gebruiken
standaarden. Sturingsmiddelen voor een organisatie om gericht te
sturen op de adoptie van open standaarden zijn onder andere:

**Compliance management:** waarin een organisatie definieert hoe het met verplichte standaarden omgaat.  
**Het IT-beleid:** waarin een organisatie de grote lijnen op het gebied ICT en open standaarden definieert. Architectuur management: de modellen en principes (waaronder de toe te passen standaarden) waaruit het ICT-landschap is opgebouwd.  
**Portfolio management:** de kwaliteitscriteria van projecten, de inzet van middelen voor ICT-innovatie en vernieuwingsprojecten. Dit is bijvoorbeeld van belang voor het toekennen van middelen aan een migratie naar een bepaalde (nieuwe) open standaard.  
**Inkoop en leveranciersmanagement:** de eisen die aan leveranciers worden gesteld.

Voor een standaardisatie-organisatie zijn dit aangrijpingspunten om de
adoptie binnen een specifieke partij te stimuleren. Daar zit ook de
samenhang met de adoptiemiddelen die een standaardisatie-organisatie
kan inzetten. Bijvoorbeeld:

1. Door juridische middelen (pas toe of leg uit, opname in de wet) wordt een organisatie gedwongen om binnen het compliance managementproces te bepalen hoe een bepaalde standaard wordt ingebed.
2. Door voorbeelden te geven of referentiemodellen te bieden kan gestimuleerd worden dat een organisatie een standaard opneemt in de doelarchitectuur.
3. Via financiÃ«le middelen kan de migratie naar een standaard meer prioriteit krijgen in het portfolio management proces.
4. Tenslotte kan door bijvoorbeeld het bieden van modelbestekken de adoptie worden versneld op het gebied inkoop.
