
###De Linked Data standaarden voor semantisch modelleren

Linked Data heeft een lange weg doorgemaakt, maar is inmiddels de
defacto standaard voor semantisch modelleren. De standaarden en
technologieën die hieronder vallen, zoals RDF, SPARQL en OWL, worden
steeds meer in de praktijk geadopteerd. Dat begon in de academische
wereld maar heeft zich de afgelopen jaren uitgebreid naar de publieke
sector en het bedrijfsleven.

Linked Data brengt veranderingen in de semantische
standaardisatiediscipline die BOMOS omschrijft. Het gaat niet enkel om
het gebruik van nieuwe technologieën en hulpmiddelen. Linked Data
betekent een andere benadering tot semantische interoperabiliteit: de
nadruk verschuift van het standaardiseren van berichten (of
'transacties') naar het standaardiseren van de onderliggende
domeinbeschrijving; de taal. Met vocabulaires en ontologieen wordt de
taal in een domein gestandaardiseerd, maar ook relaties tussen
domein-ontologieën kunnen gelegd worden, waardoor Linked Data de
grenzen van sectoren weet te doorbreken en een middel voor
domein-overstijgende interoperabiliteit is geworden. Daarnaast voldoen
de Linked Data standaarden aan de open standaarden criteria, en een
aantal zijn dan ook opgenomen op de pas-toe of leg-uit lijst van de
Nederlandse Overheid.

<aside class="example" title="Floricode en de uitzendbranche">
Bij Floricode zien we door de jaren heen verschuivingen in aandacht 
op basis van architectuurkeuzes. Zo is de aandacht van traditionele 
berichten(uitwisseling) standaardisatie verschoven richting masterdata 
voor sierteelt. 

Eenzelfde ontwikkeling zien we ook in de uitzendbranche. Van oudsher biedt 
de SETU gestandaardiseerde berichtspecificaties voor veelgebruikte en 
generieke integratievraagstukken, zoals de Plaatsing, het Urenbriefje en de 
Factuur. Om digitale integratie-uitdagingen op een moderne, flexibele en 
kostenefficiënte manier op te blijven lossen, richt de SETU zich steeds meer 
op het bieden van een gemeenschappelijke taal (ontologie). Deze SETU-taal is 
opgebouwd uit concepten en relaties met bijbehorende terminologie en definities. 
Deze concepten en relaties worden als bouwblokken gebruikt op bericht- en API 
specificaties op te stellen in verschillende formaten. 
</aside>
