
###De gelaagdheid van standaarden

Om interoperabiliteit (uitwisselbaarheid) te bewerkstelligen tussen
organisaties of systemen is een complexe set van standaarden
nodig. Dit maakt de materie uitermate lastig want het gaat niet meer
om het kiezen of beheren van één standaard, maar het gaat om een set
van standaarden die op sommige gebieden sterk aan elkaar gerelateerd
zijn. Een onderscheid is daarbij te maken in standaarden voor
technische zaken en standaarden voor de semantiek van
informatie-uitwisseling. Het interoperabiliteitsraamwerk (op basis van
Jian, H., & Zhao, H. (2003). A Conceptual Model for Comparative
Analysis of Standardization of Vertical Industry Languages.) laat dit
zien; tussen haakjes staan engiszins verouderde voorbeelden van
standaarden waarmee dit kan worden ingevuld.

![De gelaagdheid van standaarden](images/BOMOS-7_Gelaagdheid-van-standaarden.png "De gelaagdheid van standaarden")

Voor technische interoperabiliteit moeten er keuzes gemaakt worden,
waarbij vaak gekozen wordt voor een technische filosofie waarbij een
familie van standaarden hoort; Echt veel keuzes zijn er eigenlijk
niet. Bijvoorbeeld als communicatiemechanisme is het Internet met als
standaarden TCP/IP, HTTP, etc. voor de hand liggend. Op het gebied van
messaging (transport) mechanisme is er misschien meer keuze, maar Web
Services als familie hier lange tijd voor de hand liggend, en
inmiddels zijn REST APIs defacto standaard geworden. De keuze voor Web
services brengt een keuze voor de individuele standaarden (zoals SOAP,
WSDL, etc.) met zich mee. Overigens is de keuze voor deze technische
standaarden alleen niet voldoende. Om interoperabiliteit te bereiken
zijn doorgaans nog profielen nodig bovenop deze standaarden waarin
beschreven staat hoe de opties in de standaarden ingevuld moeten
worden. Ook al is dit niet domeinspecifiek wordt dit nu vaak per
domein ingevuld, vooral om gebruikers een complete
interoperabiliteitsoplossing te kunnen bieden in combinatie met de
semantische standaarden.

<aside class="example" title="Gelaagdheid bij standaardisatie van e-facturatie">
Bij het Standaardisatie Platform E-facturatie (STPE) zie je de gelaagdheid van 
standaarden goed terug. Daar heeft men te maken met de EN 16931: een Europese 
standaard dat een semantisch model voor de kernfactuur beschrijft 
(Common Semantics). Dit model is uitgedrukt in twee Horizontal Languages: 
UBL en UN/CEFACT Cross Industry Invoice (CII). Beide van deze talen bouwen 
op XML als Common Syntax. De EN 16931 doet geen uitspraken over hoe de Technical 
Interoperability ingericht dienen te worden. 

Op het semantisch vlak eindigt de gelaagdheid niet met de Europese kernfactuur. 
In Nederland heeft men een nationaal profiel op de EN 16931 gespecificeerd om 
het gebruik van de norm in Nederland te bevordereren: de NL-CIUS (Core Invoice 
Usage Specifcation). Er zijn zelfs brancheverenigingen die de NLCIUS weer verder 
specificeren. Zo is de SETU Invoice een laag bovenop de NLCIUS met een aantal 
inperkingen en instructies om het gebruik van de factuurnorm in het uitzenddomein 
te bevorderen.
</aside>

Tot slot is de keuze voor de technische standaard JSON tegenwoordig
voor de hand liggend. In het verleden was XML, en daarvoor EDI de
aangewezen technologie. Deze wordt nog veel gebruikt in bestaande
situaties, maar niet meer in nieuwe situaties.

De technische standaarden zijn randvoorwaardelijk, maar de echte
uitdaging ligt bij de semantische standaarden waarin de betekenis van
de informatie-uitwisseling centraal staat. Verticale semantische
standaarden zijn gericht op een specifieke sector, terwijl horizontale
sector overstijgend zijn. In de praktijk zijn verticale standaarden
noodzakelijk om goed aan te sluiten bij de context van de
organisatie. Verticale standaarden kunnen een nadere invulling zijn
van horizontale standaarden, zie hiervoor de volgende paragraaf.

Om het nog complexer te maken zijn er standaarden die gebruikt worden
om standaarden te maken, denk bijvoorbeeld aan de standaard UML, als
taal om diagrammen te tekenen die bijvoorbeeld het proces en
data-model van een standaard bevatten.
