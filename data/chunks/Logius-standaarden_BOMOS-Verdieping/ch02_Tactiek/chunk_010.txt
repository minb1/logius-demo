
###De relatie met internationale standaarden

Semantische standaarden kennen een ongekende complexiteit in
vergelijking met andere standaarden en worden anders ontwikkeld en
beheerd. Het merendeel van de IT-standaarden wordt al buiten de
officiële standaardisatieorganisaties (zoals ISO en NEN) ontwikkeld,
namelijk in zogenoemde industrieconsortia zoals W3C en OASIS. Wanneer
we naar semantische standaarden kijken, gaat het echter nog een stap
verder aangezien die grotendeels door een eigen organisatie ontwikkeld
worden.

<aside class="example" title="Semantische internationale harmonisatie van Aquo">
   Voor het beheer van de Noordzee zijn internationaal uitwisselbare gegevens 
   over zeewater noodzakelijk. De Aquo-standaard was alleen geschikt voor 
   het Nederlands continentaal plat. Dat is maar een stukje van de Noordzee. 
   Maar om (beleids-) vraagstukken over de hele Noordzee aan te pakken, moet 
   Nederlandse beheerders data uitwisselen met bijvoorbeeld Engelse databeheerders. 
   Daarvoor is een internationale standaard nodig. In de 1e fase zijn is het 
   Informatiehuis Water met een consortium van relevante partijen een woordenboek 
   aan het samenstellen. Dat is een tabel met enerzijds de Nederlandse Aquo-term 
   en anderzijds de Engelse SeaDataNet/EMODnet-term.
</aside>

De praktijk laat zien dat alleen een onderscheid tussen horizontale en
verticale standaarden te beperkt is. Internationale verticale
standaarden hebben vaak nog een specifieke invulling nodig om
bijvoorbeeld in de context van een land (zoals Nederland) perfect te
kunnen aansluiten bij de bedrijfsprocessen in die context. Dit is
noodzakelijk om interoperabiliteit te kunnen behalen. Op nationaal
niveau ontstaan dan standaarden, ook wel afspraken of
toepassingsprofielen genoemd, die een verdere invulling bevatten van
een internationale standaard. Daarnaast worden er ook regelmatig
specifieke codelijstjes voor de nationale context toegevoegd. Dit
leidt tot de volgende classificatie:

*   Internationale horizontale standaard
*   Internationale verticale standaard
*   Nationale standaard/toepassingsprofiel/afspraak/taxonomie
*   Nationale vocabulaires, codelijstjes, etc.

Ook in de organisaties is dit terug te zien: HL7 is de internationale
standaard, en daarnaast is er HL7 Nederland. Bij het internationale HR
Open Standards is het SETU dat Nederlandse HR Open Standards profielen
maakt.

Alle vormen, of het nu een internationale horizontale standaard is of
een nationaal codelijstje, moeten allemaal ontwikkeld en beheerd
worden! Overigens wil het niet zeggen dat alle vier de classificaties
voor een bepaald toepassingsdomein moeten voorkomen. In de praktijk
kan elke willekeurige combinatie voorkomen, afhankelijk van de
situatie.

<aside class="example" title="OGC Observations & measurements als basis voor IM Metingen">
   IM Metingen is een standaard die door de bodembeheerders en waterbeheerders gezamenlijk 
   is opgesteld om gegevensuitwisseling over de verschillende vakgebieden heen mogelijk te 
   maken. Maar er is bij het ontwerp al rekening gehouden met internationale gegevensuitwisseling. 
   IM Metingen is gebaseerd op de internationale standaard OpenGIS® Observations and Measurements 
   (O&M). Observations and Measurements is een standaard voor het beschrijven van observaties en 
   metingen. Deze observaties en metingen zijn weer gekoppeld aan een locatie. Met O&M is het 
   mogelijk om observaties en metingen in een internationaal model te modelleren en uit te wisselen.
</aside>

Tijdens de adoptiefase is nog wel eens een gehoorde opmerking dat men
alleen de internationale standaard wil adopteren in plaats van de
nationale. De argumentatie is meestal dat men wereldwijd zaken doet,
of dat de internationale standaard breder aansluit of breder bekend
is. In de praktijk zal dit echter leiden tot beperkte
interoperabiliteit aangezien de internationale standaard minder goed
zal aansluiten en veelal ook te veel vrijheidsgraden kent. Omdat
interoperabiliteit het doel is van standaarden is het geen verstandige
keus. Men zou zich moeten richten op de nationale standaard die zorg
draagt voor aansluiting bij internationale standaarden en zorg draagt
voor optimale toepassing in de Nederlandse context.

Ook in de beheerfase van een standaard is het nuttig aandacht te houden 
voor internationale standaarden. Wanneer tijdens de adoptiefase geen passende 
internationale standaard beschikbaar is kan een nationale standaard de enige 
optie zijn. Maar dat kan veranderen. Een voorbeeld is de Digikoppeling standaard. 
Digikoppeling omvat een koppelvlakspecificatie met hetzelfde doel en toepassing 
als het Europese eDelivery wat later vastgesteld is. In het kader van 
standaardenbeheer zou ervoor gekozen moeten worden de nationale standaard uit 
te faseren ten gunste van een meer recente  internationale standaard. 
Ook hier zal een nationaal profiel op de internationale standaard nuttig zijn. 
Voor de beheerorganisatie resulteert dit in een andere rol. De beheerorganisatie 
vertegenwoordigt de Nederlandse stakeholders indien nodig in het beheer van de 
internationale standaard.

Belangrijk aandachtspunt bij internationale standaarden is dat in een situatie van
bijvoorbeeld een internationale verticale standaard in combinatie met
een nationaal toepassingsprofiel, dat voor beide een andere naam wordt
gehanteerd om verwarring in de praktijk voorkomen.
